<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>After PhD (part-2)</title>
</head>
<body>
    

    <div style = "text-align: center;">
        <p style = "text-align:center; background-color: #F08080; font-size: 30px; padding: 100px;">
            <strong ><b><i> উচ্চতর শিক্ষা - পিএইচডি এর পর (পর্ব-২)</i></b></strong><br><br><b> - Ragib Hasan  </b><br><br>
        
        <br>
        </p>
    </div>

    <div>
        <p style = "text-align: justify; background-color: #FFDAB9; font-size: 20px; padding: 120px;">
             <strong>  উচ্চতর শিক্ষা - পিএইচডি এর পর (পর্ব-২)</strong><br><br></title>


পিএইচডি ডিগ্রির পরে ক্যারিয়ার হিসাবে একাডেমিক চাকুরি নিয়ে বলছিলাম আগের পর্বে। একাডেমিক চাকুরি আবার বেশ কয়েক রকমের হতে পারে -- টেনিউর ট্র্যাক ফ্যাকাল্টি (প্রফেসর), 
নন-টেনিউর ট্র্যাক টিচিং বা রিসার্চ ফ্যাকাল্টি (প্রফেসর বা সাইন্টিস্ট), অথবা স্বল্পমেয়াদী পোস্ট ডক্টোরাল ফেলো। 
এগুলোর মধ্যে পার্থক্যটা একটু বলা দরকার। আমেরিকার বিশ্ববিদ্যালয়ে টেনিউর সিস্টেম চালু। টেনিউর হচ্ছে অনেকটা চিরস্থায়ী বন্দোবস্তের মতো। মানে চাকুরি আজীবন পাকা করার ব্যবস্থা। 
যেসব প্রফেসরের টেনিউর আছে, তাঁদের চাকুরি যাবার সম্ভাবনা নাই বললেই চলে। আমেরিকার আর কোনো চাকুরিতে এরকম জব সিকিউরিটি নাই -- অন্যান্য এলাকা যেমন কোম্পানির চাকুরিতে 
যেমন লে-অফ এর মাধ্যমে ছাঁটাই হবার আশংকা থাকে, সেখানে টেনিউর প্রাপ্ত প্রফেসররা কেবল মাত্র চারিত্রিক স্খলন বা এরকম গুরুতর অপরাধ, ইউনিভার্সিটির পুরো ডিপার্টমেন্ট বন্ধ হয়ে যাওয়া, 
এসব কারণেই কেবল চাকুরি হারাতে পারেন। তবে টেনিউরের এই নিরাপত্তা পেতে হলে অনেক কষ্ট করতে হয় বটে -- অ্যাসিস্টেন্ট প্রফেসর হিসাবে যোগ দেয়ার পর প্রথম ৬ বছর প্রচন্ড খেটেখুটে গবেষণা,
 শিক্ষা, এবং প্রশাসনিক নানা কাজে দক্ষতা প্রমাণ করতে হয়, পেতে হয় বড় অংকের ফান্ডিং/গ্রান্ট। এসবের পরে টেনিউর রিভিউ এর বৈতরণী পেরুতে পারলে মিলে টেনিউর। তাই টেনিউর ট্র্যাকের 
 চাকুরির প্রথম ৬ বছর বেশ খাটাখাটুনি যায়। <br><br>
প্রফেসর হিসাবে ক্যারিয়ারের সুবিধা অসুবিধা দুইটাই আছে। অসুবিধার মধ্যে আছে কাজের কোনো সময় অসময় না থাকা -- নিজের খাতিরেই হয়তো রাতে বা সপ্তাহান্তে কাজ করতে হয়। অন্যান্য
 কোম্পানির চাকুরিতে যেমন ৫টার সময় অফিস থেকে বেরুলেই কাজ শেষ, প্রফেসরদের কাজ আসলে কেবল পেশা না নেশাতেও পরিণত হয়, ফলে বাসায় ফিরেও হয়তো সময় বের করে পেপার 
 লেখা, গ্রান্ট প্রপোজাল লেখা, অথবা কোর্স গ্রেডিং/শিক্ষার্থীদের ইমেইলের জবাব দেয়ার কাজ করতে হয়। প্রফেসরি তাই দিনে আট ঘণ্টার কাজ না, বরং এটা একটা লাইফস্টাইলে পরিণত হয়। 
কিন্তু সুবিধা? প্রচুর সুবিধা আছে। অনেকেরই ধ্যান-জ্ঞান সবই হয় গবেষণাকে ঘিরে, আর প্রফেসর হিসাবে এই কাজটা অনেক ভালো করে করা চলে। ইন্ডাস্ট্রিয়াল রিসার্চ ল্যাবে যেমন কোম্পানির 
সুবিধামত বাণিজ্যিক লাভ আছে এমন কাজই কেবল করা যায়, প্রফেসর হিসাবে স্বাধীনতা অনেক। আর শিক্ষার্থীদের সাথে নিয়মিত মেশা, তাদের জীবন গড়তে সাহায্য করা, এসব তো অমূল্য। এর 
পাশাপাশি অন্যান্য অনেক স্বাধীনতা আছে -- যেমন আটটা-পাঁচটা অফিস ঘড়ির কাঁটা ধরে করার বাধ্যবাধকতা নাই, প্রায় সব প্রফেসরই নিজেই নিজের বস, কাজেই সময় ম্যানেজ করাটা নিজের উপরেই। 
আর সামারে কিংবা উইন্টার ভ্যাকেশনের সময়ে অলিখিতভাবে অনেক ছুটি মেলে (যদিও প্রায় সব প্রফেসরই নিজের তাগিদে এই সময়টাতেও কাজ করেন গবেষণায়, সেটা অন্য ব্যাপার)। 
বসের আধিক্য নাই -- অধিকাংশ জায়গাতেই একজন প্রফেসরের মোট তিন বা চার  জন বস থাকে -- ডিপার্টমেন্ট চেয়ার, ডিন, প্রভোস্ট, আর ইউনিভার্সিটির প্রেসিডেন্ট। 
তাও অনেকটাই ইনফর্মাল -- ম্যানেজার এসে ধমকাচ্ছে, ছড়ি ঘুরাচ্ছে এসবের ব্যাপার নাই। <br><br>
বেতনের দিক থেকে অধ্যাপনার বেতন কোম্পানির চাকুরির বেতনের চাইতে একটু কম কাগজে কলমে, কারণ কোম্পানির চাকুরির বেতন বলা হয় ১২ মাসের হিসাবে, আর প্রফেসরদের চাকুরির বেতন 
৯ মাসের হিসাবে। সামারের ৩ মাসে অবশ্য প্রফেসরেরা বেকার থাকেন না -- প্রায় সবাইই সামার কোর্স নিয়ে অথবা রিসার্চের ফান্ড থেকে সামারে বেতন যোগাড় করে থাকেন। ফলে সেটা যোগ করার 
পরে প্রফেসরদের বেতন কোম্পানির চাকুরির কাছাকাছি পৌছে যায় বটে। <br><br>
আর অধিকাংশ স্টেট ইউনিভার্সিটিতে বেশ ভালো রকমের পেনশন ও বেনিফিটস প্যাকেজ থাকে -- যার ফলে রিটায়ার করার পরে ভালো অংকের পেনশন পাবার নিশ্চয়তা থাকে। তাছাড়া স্বাস্থ্যবীমা 
সহ নানা সুযোগ সুবিধা অনেক। আর ইউনিভার্সিটির শহরে থাকা খাওয়া সহ জীবনযাপনের খরচও কম হয় বলে বড় শহরের কোম্পানির চাকুরির চাইতে আসলে এক দিক থেকে প্রফেসরদের বেতনের 
ক্রয়ক্ষমতা বরং বেশিই হয়। <br><br>
আর সব শেষে বলতে পারি ইমিগ্রেশনের সুবিধা -- ইউনিভার্সিটির এইচ-ওয়ান-বি এর কোটার ঝামেলা নাই, যে কোনো সময়েই আবেদন করা যায়, আর ইউনিভার্সিটির মাধ্যমে গ্রিনকার্ড পাওয়াটাও বেশ
 সহজ -- ইউনিভার্সিটির অফিসই সব কাজ করে দেয়। 
কাজেই সব মিলিয়ে টেনিউর ট্র্যাকের প্রফেসরের চাকুরিটা আমেরিকায় যেমন অত্যন্ত সম্মানের, তেমনই অন্যান্য সুবিধার দিক থেকে অতুলনীয়। তবে এই কারণে এই চাকুরির সংখ্যাও কম এবং এরকম
 চাকুরি পাবার প্রতিযোগিতাও অনেক বেশি। <br><br>
নন টেনিউর ট্র্যাকে কন্ট্রাক্ট বেসিসে টিচিং ফ্যাকাল্টি নেয়া হয় অনেক জায়গাতেই। এসব চাকুরির টাইটেল হয় টিচিং প্রফেসর। এক্ষেত্রে টেনিউরের সুবিধা নাই আর প্রতি সেমিস্টারে ৩/৪টি করে কোর্স 
পড়াতে হয়। তবে রিসার্চ করার বাধ্যবাধকতা নাই। অনেকেই এই দিকে যান প্রতিযোগিতা কম বলে আর পড়াতে ভালো লাগে বলে। এর সাথে সাথে নন-টেনিউর ট্র্যাকে রিসার্চার পজিশনও থাকে, রিসার্চ 
প্রফেসর অথবা সাইন্টিস্ট হিসাবে নিয়োগ পাওয়া যায় ইউনিভার্সিটিতে। তবে এই পদগুলো প্রায় সব ক্ষেত্রেই গ্রান্ট নির্ভর মানে রিসার্চ সেন্টারের ফান্ডিং এর উপরে পদ থাকা না থাকা নির্ভর করে। বড় 
ইউনিভার্সিটিতে ভালো ফান্ডিং সহ রিসার্চ সেন্টার থাকে, যেখানে বহু এরকম রিসার্চ প্রফেসর বা সাইন্টিস্ট নিয়োগ করা হয়। এদের পড়ানোর বাধ্যবাধকতা নাই, পুরোটা সময় দিতে হয় গবেষণাতেই। 
একাডেমিক চাকুরির মধ্যে সবশেষে বলবো পোস্ট ডক্টোরাল ফেলো হিসাবে চাকুরির কথা। এগুলো মূলত পিএইচডি করার পরে নানা প্রফেসরের অধীনে গবেষক হিসাবে কাজ করার খণ্ডকালীন (১, ২, বা ৪ বছরের) 
চাকুরি। প্রফেসরেরা নানা প্রজেক্টে সাহায্যের জন্য পিএইচডিধারী গবেষক খোঁজেন। ল্যাবে সিনিয়র রিসার্চার হিসাবে কাজ করার জন্য পোস্ট ডক্টোরাল ফেলো হিসাবে কাজ শুরু করা যায়। অনেক বিষয় যেমন 
বায়োলজি সংক্রান্ত বিষয়ে একাডেমিক লাইনে যেতে হলে পোস্ট ডক করাটা প্রায় বাধ্যতামূলক। আবার কম্পিউটার সাইন্সে বাধ্যতামূলক না হলেও অভিজ্ঞতা অর্জন এবং কাজ শেখার জন্য অনেকেই আজকাল 
১/২ বছর পোস্টডক করছেন। এরকম চাকুরি পাওয়াটা বেশ সহজ। প্রথাগত ইন্টারভিউ লাগে না, মূলত নিয়োগকারী প্রফেসরের সাথে খাতির করতে পারলেই এরকম চাকুরি পাওয়া সম্ভব। তবে সমস্যা হলো 
এগুলো অস্থায়ী চাকুরি -- সবাই জানে যে ১ বা ২ বছর, বা বড়জোর ৪ বছর পোস্ট ডক করবে তার পরে স্থায়ী চাকুরি খুঁজে নিবে। তবে পাশ করার পরে পরে চাকুরি নিয়ে মাথা ঘামাবার চাইতে বছর কয়েক
 পোস্টডক করে নিলে নতুন ইউনিভার্সিটির ব্র্যান্ডিঙ্গটা কাজে লাগতে পারে, আর ধীরে সুস্থে টেনিউর ট্র্যাকের চাকুরি পাওয়ার সময়ও মেলে। বেতনটা বেশ কম। 
অ্যাসিস্টেন্ট প্রফেসরদের অর্ধেকের মতো হয়। তবে যেকোন সময়েই এই চাকুরি পাওয়া সম্ভব যদি নিয়োগকারী প্রফেসর রাজী থাকেন, তাই স্বল্পমেয়াদী চাকুরি হিসাবে পিএইচড করার পরে পোস্ট ডক মন্দ নয়। 
        </div>
</body>
</html>